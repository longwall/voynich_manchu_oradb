dorgi yamun i aliha bithei da, taiboo, ilaci jergi be, amban ortai sei gingguleme wesimburengge, hese be gingguleme dahara jalin, abkai wehiyehe ningguci aniya nadan biyai orin emu de hese wasimbuhangge. tongki fuka akv hergen, daci manju bithei fulehe, te aika emu yohi bithe banjibume arafi asaraburakv oci, amaga inenggi burubufi niyalma gemu manju bithe daci tongki fuka akv hergen ci deribuhengge be sarkv ombi. ortai, sioi yuwan meng de afabufi, tongki fuka akv hergen i dangse be tuwame, eici juwan juwe uju be dahame emu yohi bithe banjibume arafi, eici adarame emu yohi bithe arafi, uksun, giroi tacikv, guwe dzy giyan yamun i geren tacikv de emte yohi sarkiyafi asarabukini. sehebe gingguleme dahafi, amban be dorgi yamun i ku de asaraha tongki fuka akv hergen i dangse be kimcime tuwaha, te udu ere hergen be baitalarakv bicibe, manju hergen yargiyan i ereci deribuhengge, jai jakvn gvsai nirui sekiyen, sirara hafan buhe turgun yooni ere dangse de ejehebi. ere dangse i hergen tongki fuka akv teile akv, geli teodenjeme baitalahangge bi. dergi fejergi hergen de acabume gvnin gaime kimcime tuwarakv oci, ja i takarakv. te ejen hese wasimbufi, bithe banjibume arafi asaraburengge, yargiyan i manju hergen i da sekiyen be enteheme buruburakv obure ferguwecuke gvnin. amban be ejen i hese be gingguleme dahafi, ere dangse i dorgi tongki fuka akv sindame hvlaci, uthai takaci ojoro hergen ci tulgiyen, te i hergen ci encu, takara de mangga hergen be yooni tukiyefi, te i hergen kamcibufi. Juwan juwe uju be dahame, emu yohi bithe banjibume arafi, dele tuwabume wesimbuhe, ejen jorime tacibuha manggi, dorgi yamunde emu yohi asarabureci tulgiyen, uksun, giroi tacikv, guwe dzy giyan yamun i geren tacikv de emte yohi sarkiyame gamabufi asarabufi, amaga urse be, manju bithe daci ere hergen ci deribuhengge be askini, geli baicaci. ere dangse aniya goidare jakade, umesi manahabi, ere enteheme goidame asarara dangse be dahame, adaha tome hooshan jibsime biyoolafi dasame kiyalafi asarabuki sembi, erei jalin gingguleme wesimbuhe hese be baimbi seme abkai wehiyehe ningguci aniya omshon biyai juwan emu de aliha bithei da taiboo ilaci jergi be ortai, aliha amban i jergi taidzy shooboo sioi yuwan meng wesimbuhede ineku inenggi hese wasimbuhangge jedzy be bithei juleri ara erei songkoi ilan dobton arafi dolo benju gvwa be gisurehe songkoi obu sehe.

---

amba age si aibici jihe?
bi coohiyan wang ging ci jihe.
te absi genembi ?
bi gemun hecen i baru genembi.
si atanggi wang ging ci juraka?
bi ere biyai ice de juraka.
si ere biyai ice de jurafi, te hontoho biya hamika bime ainu teni ubade isinjiha?
emu gucu tutafi jime ofi, bi elhe seme aliyakiyame yabure jakade tuttu jime goidaha.
tere gucu te amcame isinjimbio akvn?
ere uthai tere gucu inu, sikse teni jihe.
si bodoci ere biyai manashvn gemun hecen de isinambio isinarakvn?
bi adarame bahafi sambi? abka gosifi beye elhe oci isinambi dere.
si coohiyan i niyalma kai, geli ai xolo de nikan i gisun be mujakv sain i taciha?
bi daci nikan i niyalma de bithe taciha be dahame, nikan i gisun be majige bahanambi.
si wede bithe taciha?
bi nikan i tacikv de bithe taciha.
si ai jergi bithe be taciha?
bi leolen gisuren mengdzi ajigan tacin i bithe be taciha.
si inenggidari aibe kicembi?
inenggidari gersi fersi de ilifi tacikv de genefi sefu de bithe tacimbi, tacikv ci facame boode jifi buda jeme wajiha manggi, uthai tacikv de genefi bithe arame sefui juleri bithe be giyangnambi.
ai bithe be giyangnambi?
leolen gisuren mengdzi ajigan tacin i bithe be giyangnamgbi.
bithe giyangname wajifi jai aibe kicembi?
yamji oho manggi, sefui juleri sibiya tatafi bithe xejilembi, xejileme mutehengge oci sefu guwebure bithe emke be bumbi, aika xejileme muterakv oci, kadalara xusai tere be dedubufi ilan moo tantambi.
sibiya tatafi bithe xejilere, guwebure bithe burengge adarame?
niyalma tome emte cuse mooi Susihe weilefi, meimeni hala gebu be arafi emu sibiyaidobton de tebumbi, kadalara Susai sibiyai dobton gajifi acinggiyame, terei dorgi ci emke be tatambi, tatahangge we oci uthai xejilebumbi, xejilehengge sain oci sefu guwebure bithe emke be bumbi, tere guwebure bithe de ilan moo tantara be guwebu seme arambi, geli terei ninggude temgetu hergen arambi, aikabade xejileme muterakv ohode, guwebure bithe tucibufi tatame waliyafi, nenehe xangnan be weile de fangkabume tantabure be guwebumbi, aikabade guwebure bithe akv oci, urunakv ilan moo tantabure be alimbi.
si tere nikan i bithe be tacifi ainambi?
sini hendurengge udu inu secibe, mini gvnin de kemuni akvnahakv adali gvnimbi, te bicibe han beise duin mederi be uherilefi abkai fejergi be yooni gemu kadalahabi, jalan de nikan i gisun be batalara ba umesi labdu, meni ere coohiyan i gisun oci, damu coohiyan i bade teile baitalambi, i jio be duleme nikan i bade jici, gubci yooni nikan i gisun ofi, we ya aika emu gisun fonjime ohode, yasa gadahUn i Same jabume muterakv oci gUwa niyalma membe ai niyalma seme tuwambi?
si ere nikan i bithe be tacirengge, eici sini cihai tacimbio? sini ama eniye taci sembio?
meni ama eniye taci sehe kai.
sini tacihangge udu aniya oho?
mini tacihangge hontohon aniya funcehe.
gemu bahanambio bahanarakvn?
inenggidari nikan i Susai emgi emu bade tefi bithe taciha turgunde majige bahanambi.
sini sefu ainara niyalma?
nikan i niyalma.
se udu oho?
gvsin sunja se oho.
sithvme tacibumbio sithUme taciburakvn?
meni sefu daci nomhon ofi, umesi sithvme tacibumbi.
suweni geren Susai dorgi de nikan i niyalma udu? coohiyan i niyalma udu?
nikan coohiyan tob seme emu dulin.
terei dorgi de inu ehe ningge bio?
ainu ehe ningge akv, tere ehe ningge be inenggidari dalaha Susai sefu de alafi tantacibe, umai gelere be sarkU. erei dorgi de nikan i jusei tacin umesi ehe, kemuni coohiyan i juse majige nomhon gese.
amba age si te absi genembi?
bi inu gemun hecen i baru genembi.
si gemun hecen i baru geneci tetendere, bi coohiyan i niyalma, nikan i bade feliyeme urehe akv,bi sini emgi gucu arame geneci antaka?
uttu oci sain kai, muse sasari yoki dere.
age sini hala ai?
mini hala wang.

----

doro be doro oci ojorongge, enteheme doro waka. gebu be gebu oci ojorongge, enteheme gebu waka. gebu akvngge abka na i deribun. gebu bisirengge tumen jaka i fusen. tuttu ofi kemuni gvnin akv i terei ferguwecuke be cincilame, kemuni gvnin bifi terei tube be cincilame, ere juwe hacin serengge, tucin adali seme, geba encu. erebe gemu ferguwecun sembi. ferguwecun dade ferguwecun ohode, geren ferguwecuke i duka kai.

abkai fejergingge gemu saikan be safi yabure ohode, saikan uthai ehe oho. gemu sain be safi yabure ohode, sain uthai sain akv oho. tuttu ofi bisire akv ishunde banjinambi. mangga ja ishunde mutebumbi. golmin foholon ishunde tuyembumbi. ten fangkala ishunde tuhebumbi. jilgan mudan ishunde acabumbi. juleri amala ishunde dahambi. uttu ofi enduringge niyalma uilen akv i baita be yabume, gisurerakv i tacihiyan be selgiyeme, tumen jaka deribumbime nakarakv, banjimbime bisirakv, arambime akdarakv, gungge mutebumbime teburakv. tere damu teburakv ofi, tuttu ufaraburakv bihebi.

doro seci kumdu bime baitalara de embici jalundarakv gese. mumin seme tumen jakai da i adali. tere i dacun be monjibufi, tere i burgin be subufi, cesei elden de acabume, cesei toron de uhelere de bolgo seme embici taksire gese. bi ya ci banjire be sarkv. beye ci nendere de dursulembi.

abka na gosin ararakv, tumen jaka be suitara furgi obufi tuwambi. enduringge niyalma gosin ararakv, tanggv halai irgen be suitara furgi obufi tuwambi. abka na i siden, tere hujuku sihan i adali dere. kumdu bime ikvrakv, hujureci ele tucimbi. labdu gisureci urui yadara anggala, dolo be tuwakiyara de isirakv.

sunja boco ofi, niyalmai yasa be derike obumbi. sunja mudan ofi, niyalmai xan be jigeyen obumbi. sunja amtan ofi, niyalmai angga be gabula obumbi. feksime xodome abalame ofi, niyalmai mujilen be sofin akv obumbi. bahara de mangga jaka ofi, niyalmai yabun be silhingga obumbi. uttu ofi enduringge niyalma hefeli i jalin haxambi, yasa i jalin haxarakv. tuttu terebe waliyambi, erebe gaimbi.

----

usiha be toloro jui dobori ome, abkai jalu usiha aimaka ton akv nicuhe be niowanggiyan gu i alikv de sindaha adali sabubumbi. emu jui hvwa i dolo mama de nikeme tefi, uju be wesihun karafi, abkai untuhun be jorime usiha be tolombi. tere emken, juwe seme emu siran i udu tanggv usihai siden toloho. mama injeme gisureme: beliyen jui, geli usiha be tolome deribuhe. tenteke labdu usiha, gilir gilir seme balai axxandume. yasa gemu ilgaxara de, si tolome wajibume mutembio serede, jui gisureme: mama, tuwame sabure oci, uthai tolome wajibume mutembi, usiha udu axxamaha secibe, umai balai axxamahakvbi. mama tuwa, ere usiha deri tere usihai siden, da an i tenteke goro bihebi sehe. yeye yabume jifi gisureme: jui, sini tuwahangge jaci narhvn bime kimciku. abkai dele bihe usiha udu axxacibe,tesei siden i giyalabun umai kvbulirkv. musei mafari sa tesebe emu meyen emu meyen obume dendefi, kemuni gebu colo buhebi sehe. yeye biji ilinjafi, amargi ergi abkai untuhun be jorifi gisureme: si tuwa, tere nadan usiha, holbome acabuha de aimaka emu maxa i adali, terei gebu be naihv usiha sembi. tereci giyalabuhangge, goro akv bade bihe tere emu usiha, gebu be hadaha usiha sembi. naihv usiha daruhai hadaha usiha be horgime torgimbi sehe. yeye i gisurehe gisun mujangga bihenio? ere jui emu dobori sain i amgahakv, udu geri ilifi usiha be tuwaha. tere yala naihv usiha hadaha usiha be elheken i horgire be getuken i sabuha. ere usiha be toloro jui i gebu be jang heng sembi. han gurun forgon i niyalma. i mutume hvwaxame amba oho amala, abkai xu be sithvme sibkime fuhaxaha ofi, gebu algikan abkai xu i tacihasi ohobi.



dungg'o siyanxeng emu eihen be kutulefi jugvn yabumbi. eihen de emu bithe tebuhe fulhv be acihabi. gaitai, amargici emu niohe feksinjifi, ekxeme bengdeme gisureme: siyanxeng mimbe aitubucina! abalasi mimbe amcame insiname jire hanci ohobi, bi sini fulhvi dorgide ukame dedeki. ere emu gashan be ukame dulembume muteci, bi sini baili be enteheme onggorkv sehe. dungg'o siyanxeng toohanjame ilifi, niohei dere jilaka arbun be sabufi, gvnin gemu uluku oho ofi, uthai niohei baihanan de acabuha. i fulhvi dorgi i bithe be doolame tucibufi, niohe be fulhvi dolo tebumbi. tuttu bicibe fulhv naranggi amba waka, niohei beye jaci golmin ofi, uttu tuttu tebume, absi ocibe baktabume muterkv. abalasi elei jime elei hanci ome, morin feksire bethei asuki be emgeri donjime deribuhe. nohe umesi facihiyaxame gisureme: siyanxeng, bairengge si majige hvdun oso! abalasi emgeri isiname jihe sehede, mini ergen uthai wajimbi sefi, uthai nade dedufi, ini beyebe xoyome emu g'ada obume uju be uncehen de latubume, duin bethe be bargiyame acabufi, dungg'o siyanxeng de huthubuhe. dungg'o siyanxeng niohe be huthuhe amala, fulhvi dolo tebufi, geli bithe be tebume, fulhvi angga be cira hvwaitaha manggi, da an i eihen i dara de acifi, siranduhai julesi yabumbi. abalasi amcame isinafi niohe be baharkv ofi, uthai dungg'o siyanxeng de fonjime: si emu nihe be sabuhao? tere ya baru feksihe sehe bici, dungg'o siyanxeng toohanjafi, gisureme: bi niohe be sabuhakv. ubade saljangga jugvn labdu, eici tere ya emu saljangga jugvn deri ukame yabuha aise sehe. abalasi yabuha, elei yabume elei goro ome, morin bethei asuki be inu donjirkv oho. niohe fulhvi dolo gisureme: siyanxeng, bi tucici ome oho sehe manggi, dungg'o siyanxeng uthai tere be sindame tucibuhe. niohe fulhvci tucime dara be emjergi saniyafi, ilenggu i angga be ileme. dungg'o siyanxeng ni baru gisureme: siyanxeng, ne bi hefeli jaci uruhebi, aikabade jaka bahame jerkv oci, bi toktofi lalime bucembi. siyanxeng tetendere mimbe aitubuci, uthai sian baita be araha be dahame dubede isibufi, sini beyebe minde ulebuki seme gisureme wajinggala, uthai dungg'o siyanxeng ni baru sebkeme genehe. dungg'o siyanxeng ambula golifi, arga akv eihen be torgime ukame jailambi. i eihen i hashv ergide ukaci, niohe uthai sebkeme hashv ergide isinambi; eihen i ici ergide ukaci, niohe geli sebkeme ici ergide isinambi. dungg'o siyanxeng xadafi ergen hejeme nakarkv, angga de emdubei toome: sini ere salgangga mujilen akv jaka! sini ere salgangga mujilen akv jaka sehe. jing hahi tuksicuke erinde, emu sakda usisi meiren de homin be meiherefi yabume jihe. dungg'o siyanxeng ekxeme julesi geneme sakda usisi be jafafi, baitai dulenun be gemu inde alame wajifi fonjime: bi giyani niohe de ulebuci acambio sehe. niohe sakda usisi i jabure be hono aliyarkv kabdume gisureme: teniken, tere mini bethe be huthufi,mimbe fulhvi dorgide tebume, kemuni enteke labdu bithe be mini beyede gidafi, fulhvi angga be tak seme hvwaitahabi. ere aibi mimbe aituburengge seci ombi, iletu mimbe butu fancabume waki serengge wakao? eralingge ehe niyalma be jeci acarkv nio sehe. sakda usisi emkergi bodofi gisureme: suweni gisun be bi majige seme akdarkv. fulhv tenteke ajige, emu niohe be tebume baktambio? niohe be adarame fulhv de tebuhe be, bi emdan tuwaki sehe. niohe uruxehe. tere geli nade dedufi xoyome emu g'ada ofi, uju be uncehen de latubume, duin bethe be bargiyame acabuha. dungg'o siyanxeng da durun i terebe futa i huthufi, fulhv de tebuhe. dungg'o siyanxeng fulhvi dolo geli bithe be tebuki serede, sakda usisi nerginde jabdume genefi, fulhvi angga be tak seme hvwaitaha. i dungg'o siyanxeng ni baru gisureme: niohe de gosin jilan be tuwacihiyan be ejeme gaici acambi sefi, i homin be tukiyefi, niohe be tantame waha.

amargi alin mentuhun gung uyunju se oho. alin i ishun tehebi. terei tucire dosire de ildungga akv be ubiyafi，ini juse omosi be gaifi damjan meihereme xoro jafame necihiyeki serede. birai mudan i mergen sakda injefi ilibume hendume: asuru kai. sini mergen akv kai. sini ebereke se funcehe hvsun i alin i emu da funiyehe be efuleme muterakv sehede. mentuhun gung jabume：tuttu waka mini beye udu bucecibe，jui bikai, jui geli omolo be banjimbi, omolo geli jui be banjimbi, jui i jui omolo i omolo, mohon wajin akv kai. alin oci nemerakv aide terei necihiyeme muterakv


